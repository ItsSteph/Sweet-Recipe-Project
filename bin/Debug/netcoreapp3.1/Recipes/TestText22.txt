Kyckling med vispad dragonkräm och parmesanpommes

Ingredienser

ca 600 g kycklingfilé, med skinn (gärna majskyckling)
1 klyfta vitlök
1 kvist färsk dragon
smör, till stekning
salt
svartpeppar
Parmesanpommes
1 förp pommes frites (à 600 g)
0,5 dl parmesanost, riven
Vispad dragonkräm
2 dl crème fraîche
2 tsk dijonsenap
1 tsk vitvinsvinäger
1 tsk torkad dragon
1 tsk inlagd dragon
1 tsk flytande honung
salt
svartpeppar, nymalen
Citrusdressad rucola
65 g rucolasallad
0,5 citron, pressad saft

Gör så här
Pommes frites
Tillaga pommes frites enligt anvisning på förpackningen.
Vispad dragonkräm
Vispa crème fraiche med elvisp tills den blir riktigt fluffig, först blir den lös men ju längre du vispar desto fastare blir den.
Blanda med dijonsenap, vitvinsvinäger, torkad dragon, hackad inlagd dragon och honung. Smaka av med salt och peppar. Ställ kallt fram till servering
Stekt kyckling
Salta och peppra kycklingfiléerna runt om. Krossa vitlöken.
Lägg en rejäl klick smör, krossad vitlöksklyfta och en kvist färsk dragon i en stekpanna. Stek först kycklingfiléerna med skinnet ner på hög värme för att bryna på filéerna ordentligt. Vänd och ös hela tiden med smöret under stekningen. Sänk värmen och låt steka till en innertemperatur på 66-67 grader. När filén sedan får vila några minuter går innertemperaturen upp till ca 70 grader.
Citrusdressad rucola
Vänd runt rucolan i pressad citronsaft. Salta och peppra.
Servering
Ta ut pommesen från ugnen. Salta och riv över parmesan.
Skär kycklingfiléerna i skivor lite på snedden. Lägg upp på tallrik tillsammans med pommes, en klick dragonkräm och rucola. Riv gärna över lite extra parmesan.