Krögarpanna med kyckling och glaserade betor

Ingredienser

Krögarpanna
600 g kycklingbröst, med skinn
1 msk smör
3 bananschalottenlök
1 klyfta vitlök, liten
200 g champinjoner
1 msk färsk dragon, hackad
1 msk färsk timjan
1 dl torrt vitt vin
3 dl vispgrädde
1-2 msk dijonsenap
2-3 msk crème fraîche
1-2 msk cognac
salt
svartpeppar, nymalen
Glaserade rödbetor
ca 600 g rödbeta
1 msk smör
1 msk honung
1 msk citron
4 stjälk dragon
salt

Gör så här
Krögarpanna
Stek kycklingen i smör (börja med skinnsidan ner) på båda sidor på medelvärme så att de får lite färg men inte blir brända, i ca 3 minuter. Salta och peppra runtom. Lägg över på en tallrik, men spara fettet i pannan.
Skala och strimla löken på längden. Skala och finhacka vitlöken. Skär champinjonerna i halvor.
Fräs löken, vitlöken, champinjonerna, dragon och timjan i fettet i pannan. Ta några rejäla tag med svartpepparkvarnen över alltihop (det ska bli svartprickigt i pannan).
Rör ner dijonsenap och vin och låt koka tills ungefär hälften av vinet har ångat bort. Häll i grädden och blanda ner crème fraichen. Tillsätt cognac och smaka av med salt och låt koka upp.
Skär kycklingen i skivor, ca 2 cm tjocka. Lägg dem i såsen. Koka till kycklingen är klar.

Glaserade betor
Skala och skär rödbetorna i klyftor. Koka dem mjuka.
Häll av och värm på i en kastrull med smör, honung, citronsaft, dragonstjälkar samt salt. Vänd runt till betorna fått en glansig yta.
Servera krögarpannan med de glaserade rödbetorna.